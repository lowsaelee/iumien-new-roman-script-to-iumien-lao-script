
TBS Bibles	Ging-Sou: / ກີງ-ໂຊວ: Mien New Roman / Lao Mien Sou / ໂຊວ Zaang / ຕສາງ 1 Yiemc / ຢ່ຽມ
2 ⇒
[Lorz] Cong-Mengh Waac 1	
[ລໍ໌] ທສົງ-ເມ່ງ ຫວ່າ 1
1 Naaiv se Ndaawitv nyei dorn, I^saa^laa^en nyei hungh, Saa^lo^morn, nyei cong-mengh waac. Naaiv deix cong-mengh waac se* 	1 ນ້າຍ ເຊ ດາ^ວິດ ເຍີຍ ຕອນ, ອິ^ສະ^ລາ^ເອນ ເຍີຍ ຮູ່ງ, ຊາ^ໂລ^ມອນ, ເຍີຍ ທສົງ-ເມ່ງ ຫວ່າ. ນ້າຍ ເຕີ໋ຍ ທສົງ-ເມ່ງ ຫວ່າ ເຊ *
2 weic bun mienh hiuv duqv cong-mengh caux njaaux nyei jauv, yaac bieqc hnyouv tengx mienh mengh baeqc nyei waac. 	2 ເຫວີ່ຍ ປຸນ ມ່ຽນ ຮິ້ວ ຕຸ໊ ທສົງ-ເມ່ງ ເຖສົາ ອຈ໋າວ ເຍີຍ ເຈົ໊າ, ຢ່າ ເປັຍ ໂຮຍ້ວ ເຖງ ມ່ຽນ ເມ່ງ ແປະ ເຍີຍ ຫວ່າ.
3 weic njaaux mienh yiem naaiv seix zaangc longc cong-mengh, zoux duqv horpc, zoux duqv baengh fim, hnyouv zingx nyei, 	3 ເຫວີ່ຍ ອຈ໋າວ ມ່ຽນ ຢຽມ ນ້າຍ ເສີຍ ຕສັ່ງ ຫລົ່ງ ທສົງ-ເມ່ງ, ໂຕສ໋ວ ຕຸ໊ ຫອບ, ໂຕສ໋ວ ຕຸ໊ ແປ້ງ ຟິມ, ໂຮຍ້ວ ຕສີ໋ງ ເຍີຍ,
4 weic bun maiv hiuv haaix nyungc nyei mienh haih guai, yaac bun mienh lunx mienh guai, maaih hnyouv haih samx duqv cuotv, 	4 ເຫວີ່ຍ ປຸນ ໄມ້ ຮິ້ວ ຫາຍ ຫຍູ່ງ ເຍີຍ ມ່ຽນ ໄຮ່ ໄກວ, ຢ່າ ປຸນ ມ່ຽນ ຫລຸນ ມ່ຽນ ໄກວ, ມ່າຍ ໂຮຍ້ວ ໄຮ່ ສຳ ຕຸ໊ ທສວດ,
5 weic bun cong-mengh mienh muangx yaac haih jaa hoqc hiuv camv, bieqc hnyouv nyei mienh yaac haih maaih banh zeic, 	5 ເຫວີ່ຍ ປຸນ ທສົງ-ເມ່ງ ມ່ຽນ ໝວັງ ຢ່າ ໄຮ່ ຈາ ໂຫະ ຮິ້ວ ທສ້ຳ, ເປັຍ ໂຮຍ້ວ ເຍີຍ ມ່ຽນ ຢ່າ ໄຮ່ ມ່າຍ ປັ້ນ ເຕສີ່ຍ,
6 weic bun mienh haih mengh baeqc cong-mengh waac caux meiv jienv gorngv nyei waac, yaac bieqc hnyouv cong-mengh mienh nyei waac caux ninh mbuo nyei waac-ormv. 	6 ເຫວີ່ຍ ປຸນ ມ່ຽນ ໄຮ່ ເມ່ງ ແປະ ທສົງ-ເມ່ງ ຫວ່າ ເຖສົາ ເມີ້ຍ ຈ໊ຽນ ກ໊ອງ ເຍີຍ ຫວ່າ, ຢ່າ ເປັຍ ໂຮຍ້ວ ທສົງ-ເມ່ງ ມ່ຽນ ເຍີຍ ຫວ່າ ເຖສົາ ນິ່ນ ບົວ ເຍີຍ ຫວ່າ-ອ໊ອມ.
7 Wuonh zaang nyei gorn se oix zuqc taaih Ziouv. Mienh hngongx mienh mangc piex cong-mengh caux njaaux nyei waac.* Kuinx Mienh Lunx Mienh Nyei Waac 	7 ວ່ວນ ຕສາງ ເຍີຍ ກອນ ເຊ ອ໋ອຍ ຕສຸ ທ່າຍ ຕສ໊ຽວ. ມ່ຽນ ຫຮງົງ ມ່ຽນ ໝັ່ງ ເຜຍ ທສົງ-ເມ່ງ ເຖສົາ ອຈ໋າວ ເຍີຍ ຫວ່າ. * ຂວິນ ມ່ຽນ ຫລຸນ ມ່ຽນ ເຍີຍ ຫວ່າ
8 Yie nyei dorn aah! Oix zuqc muangx meih nyei die kuinx nyei waac, yaac maiv dungx guangc meih nyei maa njaaux nyei jauv, 	8 ເຢຍ ເຍີຍ ຕອນ ອ້າ! ອ໋ອຍ ຕສຸ ໝວັງ ເມີ່ຍ ເຍີຍ ເຕຍ ຂວິນ ເຍີຍ ຫວ່າ, ຢ່າ ໄມ້ ຕູ໋ງ ກວັ່ງ ເມີ່ຍ ເຍີຍ ມາ ອຈ໋າວ ເຍີຍ ເຈົ໊າ,
9 weic zuqc naaiv deix i nyungc benx nzueic haic nyei ningv ndongx jienv meih nyei m'nqorngv, yaac hnangv diuh jiem-limc dangh jienv meih nyei jaang nor. 	9 ເຫວີ່ຍ ຕສຸ ນ້າຍ ເຕີ໋ຍ ອີ ຫຍູ່ງ ເປ໋ນ ເດສວີ່ຍ ໄຫ່ ເຍີຍ ນີ້ງ ດົ໋ງ ຈ໊ຽນ ເມີ່ຍ ເຍີຍ ມອກ໊ອງ, ຢ່າ ຮນັ້ງ ຕິ້ວ ຈຽມ-ຫລິ່ມ ຕັ້ງ ຈ໊ຽນ ເມີ່ຍ ເຍີຍ ຈາງ ນໍ.
10 Yie nyei dorn aah! Se gorngv zuiz-mienh yuoqc meih, maiv dungx gan ninh mbuo. 	10 ເຢຍ ເຍີຍ ຕອນ ອ້າ! ເຊ ກ໊ອງ ຕສຸ໌ຍ-ມ່ຽນ ຢົວະ ເມີ່ຍ, ໄມ້ ຕູ໋ງ ກັນ ນິ່ນ ບົວ.
11 Se gorngv ninh mbuo gorngv, “Daaih maah! Caux yie mbuo mingh zuov jienv daix mienh,* mbuo dangv jienv maiv zoux dorngc nyei mienh. 	11 ເຊ ກ໊ອງ ນິ່ນ ບົວ ກ໊ອງ, “ຕ້າຍ ມ່າະ! ເຖສົາ ເຢຍ ບົວ ມີ່ງ ຕສົ໊ວ ຈ໊ຽນ ໄຕ໋ ມ່ຽນ, * ບົວ ຕັ໊ງ ຈ໊ຽນ ໄມ້ ໂຕສ໋ວ ຕ່ອງ ເຍີຍ ມ່ຽນ.
12 Mbuo oix zorqv ninh mbuo liemh nangh naqv hnangv njiec yiemh gen, oix zorqv ninh mbuo ziangh dauh naqv hnangv njiec ndo haic nyei kuotv wuov deix mienh. 	12 ບົວ ອ໋ອຍ ເຕສ໊າະ ນິ່ນ ບົວ ລ່ຽມ ນັ່ງ ນະ ຮນັ້ງ ເອຈ່ຍ ຢ້ຽມ ເກນ, ອ໋ອຍ ເຕສ໊າະ ນິ່ນ ບົວ ຕສຢັ້ງ ເຕົ້າ ນະ ຮນັ້ງ ເອຈ່ຍ ໂດ ໄຫ່ ເຍີຍ ຄວດ ວົ້ວ ເຕີ໋ຍ ມ່ຽນ.
13 Mbuo ziouc duqv nyungc-nyungc jaaix nyei ga'naaiv, yaac zorqv luv daaih nyei ga'naaiv dapv buangv mbuo nyei biauv. 	13 ບົວ ຕສ່ຽວ ຕຸ໊ ຫຍູ່ງໆ ຈ໋າຍ ເຍີຍ ກະນ້າຍ, ຢ່າ ເຕສ໊າະ ລູ້ ຕ້າຍ ເຍີຍ ກະນ້າຍ ຕັ໊ບ ປວັ໊ງ ບົວ ເຍີຍ ເປຢົ໊າ.
14 Meih gunv caux yie mbuo maaih buonc, mbuo ziouc juangc yietc norm nyaanh mbuoqc.” 	14 ເມີ່ຍ ກຸ໊ນ ເຖສົາ ເຢຍ ບົວ ມ່າຍ ປ່ວນ, ບົວ ຕສ່ຽວ ຈວັ່ງ ຢຽດ ນອມ ຍ່ານ ບົວະ.”
15 Yie nyei dorn aah! Maiv dungx gan ninh mbuo mingh! Maiv dungx bun meih nyei zaux caaiv ninh mbuo yangh nyei jauv, 	15 ເຢຍ ເຍີຍ ຕອນ ອ້າ! ໄມ້ ຕູ໋ງ ກັນ ນິ່ນ ບົວ ມີ່ງ! ໄມ້ ຕູ໋ງ ປຸນ ເມີ່ຍ ເຍີຍ ເຕສົ໋າ ທສ້າຍ ນິ່ນ ບົວ ຢັ້ງ ເຍີຍ ເຈົ໊າ,
16 weic zuqc ninh mbuo nyei zaux tiux mingh zoux orqv, ninh mbuo beqv jienv oix daix mienh, bun nziaamv liouc cuotv.* 	16 ເຫວີ່ຍ ຕສຸ ນິ່ນ ບົວ ເຍີຍ ເຕສົ໋າ ຖິວ ມີ່ງ ໂຕສ໋ວ ເອ໊າະ, ນິ່ນ ບົວ ເປ໊ະ ຈ໊ຽນ ອ໋ອຍ ໄຕ໋ ມ່ຽນ, ປຸນ ດສຢ໊າມ ຫລ່ຽວ ທສວດ. *
17 Norqc buatc jienv mienh zaeng mungz se maiv lamh longc. 	17 ເໜາະ ປວັດ ຈ໊ຽນ ມ່ຽນ ແຕສງ ມູ໌ງ ເຊ ໄມ້ ລ່ຳ ຫລົ່ງ.
18 Naaiv deix mienh zuov jienv bun ganh zuqc daic,* ninh mbuo zaeng mungz zorqv ganh nyei maengc. 	18 ນ້າຍ ເຕີ໋ຍ ມ່ຽນ ຕສົ໊ວ ຈ໊ຽນ ປຸນ ກັ້ນ ຕສຸ ໄຕ່, * ນິ່ນ ບົວ ແຕສງ ມູ໌ງ ເຕສ໊າະ ກັ້ນ ເຍີຍ ແໝ່ງ.
19 Da'faanh longc orqv nyei jauv lorz zinh nyaanh yaac hnangv naaiv nor, zungv hoic nyaanh ziouv guangc maengc. Cong-Mengh Nyei Qiex Heuc 	19 ຕະຟ່ານ ຫລົ່ງ ເອ໊າະ ເຍີຍ ເຈົ໊າ ລໍ໌ ຕສິ້ນ ຍ່ານ ຢ່າ ຮນັ້ງ ນ້າຍ ນໍ, ຕສູ໊ງ ຫ່ອຍ ຍ່ານ ຕສ໊ຽວ ກວັ່ງ ແໝ່ງ. ທສົງ-ເມ່ງ ເຍີຍ ເຖຈຍ ເຫ່ວ
20 Cong-mengh se hnangv dauh m'sieqv dorn yiem jaai-horngc heuc, yiem domh zuangx zaamc ninh heuc qiex hlo nyei.* 	20 ທສົງ-ເມ່ງ ເຊ ຮນັ້ງ ເຕົ້າ ມເຊັຍ ຕອນ ຢຽມ ຈາຍ-ຫ່ອງ ເຫ່ວ, ຢຽມ ຕົ້ມ ຕສວັ໋ງ ຕສ່າມ ນິ່ນ ເຫ່ວ ເຖຈຍ ໂຮລ ເຍີຍ. *
21 Ninh yiem nauc nyitc nyei jaai-daauh* heuc, yaac yiem bieqc zingh gaengh nyei dorngx gorngv waac. 	21 ນິ່ນ ຢຽມ ເໜົ່າ ຫຍິດ ເຍີຍ ຈາຍ-ຕ້າວ * ເຫ່ວ, ຢ່າ ຢຽມ ເປັຍ ຕສີ້ງ ແກ້ງ ເຍີຍ ຕ໋ອງ ກ໊ອງ ຫວ່າ.
22 Ninh gorngv, “Meih mbuo maiv hiuv haaix nyungc nyei mienh aah! Meih mbuo oix a'hneiv maiv hiuv haaix nyungc taux haaix zanc? Huotv mienh nyei mienh a'hneiv huotv ndongc haaix lauh? Mienh hngongx mienh oix nzorng wuonh zaang ndongc haaix lauh? 	22 ນິ່ນ ກ໊ອງ, “ເມີ່ຍ ບົວ ໄມ້ ຮິ້ວ ຫາຍ ຫຍູ່ງ ເຍີຍ ມ່ຽນ ອ້າ! ເມີ່ຍ ບົວ ອ໋ອຍ ອະເຮນີ້ຍ ໄມ້ ຮິ້ວ ຫາຍ ຫຍູ່ງ ເຖົາ ຫາຍ ຕສັ່ນ? ຮວວດ ມ່ຽນ ເຍີຍ ມ່ຽນ ອະເຮນີ້ຍ ຮວວດ ດົ່ງ ຫາຍ ເລົ່າ? ມ່ຽນ ຫຮງົງ ມ່ຽນ ອ໋ອຍ ດສອງ ວ່ວນ ຕສາງ ດົ່ງ ຫາຍ ເລົ່າ?
23 Yie gorngv-njaaux meih mbuo, meih mbuo oix zuqc muangx, yie ziouc bun meih mbuo hiuv duqv yie hnamv nyei jauv, yaac bun meih mbuo hiuv duqv yie nyei waac. 	23 ເຢຍ ກ໊ອງ-ອຈ໋າວ ເມີ່ຍ ບົວ, ເມີ່ຍ ບົວ ອ໋ອຍ ຕສຸ ໝວັງ, ເຢຍ ຕສ່ຽວ ປຸນ ເມີ່ຍ ບົວ ຮິ້ວ ຕຸ໊ ເຢຍ ຮນ້ຳ ເຍີຍ ເຈົ໊າ, ຢ່າ ປຸນ ເມີ່ຍ ບົວ ຮິ້ວ ຕຸ໊ ເຢຍ ເຍີຍ ຫວ່າ.
24 Weic zuqc yie heuc meih mbuo, meih mbuo yaac maiv kangv muangx. Yie sung buoz yaapv, mienh yaac maiv guen maiv sic nyei. 	24 ເຫວີ່ຍ ຕສຸ ເຢຍ ເຫ່ວ ເມີ່ຍ ບົວ, ເມີ່ຍ ບົວ ຢ່າ ໄມ້ ຄັ້ງ ໝວັງ. ເຢຍ ຊູງ ປົ໌ວ ຢ໊າບ, ມ່ຽນ ຢ່າ ໄມ້ ເກວນ ໄມ້ ສີ່ ເຍີຍ.
25 Meih mbuo nqemh yie kuinx nyei yietc zungv waac. Yie gorngv-njaaux, meih mbuo yaac maiv kangv muangx. 	25 ເມີ່ຍ ບົວ ເອກ້ມ ເຢຍ ຂວິນ ເຍີຍ ຢຽດ ຕສູ໊ງ ຫວ່າ. ເຢຍ ກ໊ອງ-ອຈ໋າວ, ເມີ່ຍ ບົວ ຢ່າ ໄມ້ ຄັ້ງ ໝວັງ.
26 Meih mbuo zuqc zeqc naanc yie ziouc jatv. Meih mbuo zuqc domh heiv sic haeqv meih mbuo, yie yaac huotv meih mbuo. 	26 ເມີ່ຍ ບົວ ຕສຸ ເຕສະ ໜ່ານ ເຢຍ ຕສ່ຽວ ຈັ໊ດ. ເມີ່ຍ ບົວ ຕສຸ ຕົ້ມ ເຮີ້ຍ ສີ່ ແຮະ ເມີ່ຍ ບົວ, ເຢຍ ຢ່າ ຮວວດ ເມີ່ຍ ບົວ.
27 Meih mbuo zuqc domh heiv sic hnangv domh nziaaux, meih mbuo zuqc nyei zeqc naanc hnangv nziaaux-zunc. Meih mbuo zuqc kouv, zuqc hnyouv mun nyei ziangh hoc yie yaac huotv meih mbuo. 	27 ເມີ່ຍ ບົວ ຕສຸ ຕົ້ມ ເຮີ້ຍ ສີ່ ຮນັ້ງ ຕົ້ມ ດສຢ໋າວ, ເມີ່ຍ ບົວ ຕສຸ ເຍີຍ ເຕສະ ໜ່ານ ຮນັ້ງ ດສຢ໋າວ-ຕສຸ່ນ. ເມີ່ຍ ບົວ ຕສຸ ໂຄ້ວ, ຕສຸ ໂຮຍ້ວ ມຸນ ເຍີຍ ຕສຢັ້ງ ໂຫ່ ເຢຍ ຢ່າ ຮວວດ ເມີ່ຍ ບົວ.
28 “Wuov zanc meih mbuo* oix heuc yie, yie yaac maiv dau. Meih mbuo oix zimh lorz yie, yaac lorz maiv buatc, 	28 “ວົ້ວ ຕສັ່ນ ເມີ່ຍ ບົວ * ອ໋ອຍ ເຫ່ວ ເຢຍ, ເຢຍ ຢ່າ ໄມ້ ເຕົາ. ເມີ່ຍ ບົວ ອ໋ອຍ ຕສິ້ມ ລໍ໌ ເຢຍ, ຢ່າ ລໍ໌ ໄມ້ ປວັດ,
29 weic zuqc meih mbuo nzorng wuonh zaang, meih mbuo yaac maiv ginv taaih Ziouv. 	29 ເຫວີ່ຍ ຕສຸ ເມີ່ຍ ບົວ ດສອງ ວ່ວນ ຕສາງ, ເມີ່ຍ ບົວ ຢ່າ ໄມ້ ກິ໊ນ ທ່າຍ ຕສ໊ຽວ.
30 Yie kuinx nyei waac meih mbuo maiv muangx yietc deix, daaux nzuonx meih mbuo mangc piex yie gorngv-njaaux nyei yietc zungv waac. 	30 ເຢຍ ຂວິນ ເຍີຍ ຫວ່າ ເມີ່ຍ ບົວ ໄມ້ ໝວັງ ຢຽດ ເຕີ໋ຍ, ຕ໋າວ ດສ໋ວນ ເມີ່ຍ ບົວ ໝັ່ງ ເຜຍ ເຢຍ ກ໊ອງ-ອຈ໋າວ ເຍີຍ ຢຽດ ຕສູ໊ງ ຫວ່າ.
31 Weic naaiv meih mbuo ziouc duqv puix meih mbuo zoux nyei sic, yaac zuqc ziux ganh daav nyei za'eix gaux haic aqv. 	31 ເຫວີ່ຍ ນ້າຍ ເມີ່ຍ ບົວ ຕສ່ຽວ ຕຸ໊ ຜຸຍ ເມີ່ຍ ບົວ ໂຕສ໋ວ ເຍີຍ ສີ່, ຢ່າ ຕສຸ ຕສິ໋ວ ກັ້ນ ຕ໊າ ເຍີຍ ຕສະເອີ໋ຍ ເກົ໋າ ໄຫ່ ອ໊ະ.
32 Maiv hiuv haaix nyungc nyei mienh nqemh cong-mengh ziouc zuqc daic, mienh hngongx mienh maiv guen maiv sic ziouc zuqc mietc. 	32 ໄມ້ ຮິ້ວ ຫາຍ ຫຍູ່ງ ເຍີຍ ມ່ຽນ ເອກ້ມ ທສົງ-ເມ່ງ ຕສ່ຽວ ຕສຸ ໄຕ່, ມ່ຽນ ຫຮງົງ ມ່ຽນ ໄມ້ ເກວນ ໄມ້ ສີ່ ຕສ່ຽວ ຕສຸ ໝຽດ.
33 Mv baac haaix dauh muangx yie, wuov dauh ziouc baengh orn nyei yiem. Ninh duqv yiem longx, maiv gamh nziex zuqc zeqc naanc.” 	33 ມປ່າ ຫາຍ ເຕົ້າ ໝວັງ ເຢຍ, ວົ້ວ ເຕົ້າ ຕສ່ຽວ ແປ້ງ ອອນ ເຍີຍ ຢຽມ. ນິ່ນ ຕຸ໊ ຢຽມ ຫລົງ, ໄມ້ ກ້ຳ ເດສ໋ຍ ຕສຸ ເຕສະ ໜ່ານ.”
Copyright Thailand Bible Society. 	Copyright Thailand Bible Society.
⇑
2 ⇒

[Remove Footnotes]
Copyright © Thailand Bible Society 2007

The electronic bibles on this site have undergone automated conversion in to web pages. There may therefore be conversion or typing errors. If you find such an error please report it, clearly stating the version and bible reference. The authoritative reference in such cases will be the most up-to-date printed edition.
